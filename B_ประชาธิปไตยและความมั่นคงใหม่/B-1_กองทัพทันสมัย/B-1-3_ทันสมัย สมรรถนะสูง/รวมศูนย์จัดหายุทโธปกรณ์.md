# รวมศูนย์จัดหายุทโธปกรณ์

หมวดหมู่ย่อย: [[ทันสมัย สมรรถนะสูง]]

URL: https://election69.peoplesparty.or.th/policy/4/B-1-3-02

---

## ทำไมต้องแก้ปัญหา (WHY)

ปัจจุบันการกำหนดยุทธศาสตร์ และจัดหายุทโธปกรณ์ของประเทศไทย แยกตามเหล่าทัพ (กองทัพบก กองทัพเรือ และกองทัพอากาศ) โดยต้องมีความสอดคล้องกับแผนป้องกันประเทศที่กำหนดโดยกองบัญชาการกองทัพไทย (บก.ทท.) อย่างไรก็ตาม การจัดหาภายในเหล่าทัพในหลายกรณีขาดความเป็นเอกภาพในการจัดหา เป็นอุปสรรคต่อ

1. ประสิทธิภาพในทางยุทธการ: ทั้งในการเชื่อมต่อ แลกเปลี่ยนข้อมูล ประสานการปฏิบัติ เพื่อสร้างปัจจัย “ทวีกำลัง - Force Multiplier” ตามแนวความคิดสมัยใหม่

2. ประสิทธิภาพการใช้งบประมาณ: ทั้งในการสร้างอำนาจต่อรองในการจัดหาในปริมาณมาก (Economy of Scale) และการบำรุงรักษาระบบ

3. การกำหนดนโยบายอุตสาหกรรมป้องกันประเทศ: ผ่านการกำหนดทิศทางการจัดหายุทโธปกรณ์ระยะยาว และมีความเป็นเอกภาพ สร้างความเชื่อมั่นให้เอกชนในการลงทุน วิจัย และพัฒนาผลิตภัณฑ์ เพื่อตอบสนองความต้องการกองทัพ

## เราจะทำอะไร (WHAT)

พรรคประชาชนเสนอให้ สำนักงานปลัดกระทรวงกลาโหม เป็นหน่วยงานกลางในการจัดหา ซ่อมบำรุง และบริหารจัดการยุทโธปกรณ์แบบรวมศูนย์ โดยให้เหล่าทัพทำหน้าที่กำหนดความต้องการทางยุทธการ เพื่อเพิ่มอำนาจต่อรองและสร้างมาตรฐานยุทโธปกรณ์เดียวทั้งกองทัพ

## ทำอย่างไรให้สำเร็จ (HOW)

1. วางรากฐานกฎหมายมาตรฐานยุทโธปกรณ์

• ตราพระราชบัญญัติมาตรฐานยุทโธปกรณ์ พ.ศ. ... เพื่อจัดตั้ง ศูนย์มาตรฐานยุทโธปกรณ์ สังกัดสำนักงานปลัดกระทรวงกลาโหม ทำหน้าที่กำกับดูแลและรับรองมาตรฐานยุทโธปกรณ์ต่างๆ ของกองทัพให้เป็นระบบเดียวกัน

• กำหนดและรับรองมาตรฐานโดยอ้างอิงมาตรฐานสากล เพื่อป้องกันการใช้มาตรฐานเฉพาะถิ่นเป็นข้ออ้างในการปฏิเสธผลิตภัณฑ์จากผู้ผลิตในประเทศไทย โดยอ้างอิงมาตรฐาน เช่น:

• มาตรฐานทางทหารของกระทรวงกลาโหมสหรัฐอเมริกา (Military Standard - MIL-STD)

• มาตรฐานขององค์การสนธิสัญญาป้องกันแอตแลนติกเหนือ (North Atlantic Treaty Organization - NATO)

• ข้อตกลงมาตรฐานขององค์การสนธิสัญญาป้องกันแอตแลนติกเหนือ (Standardization Agreement - STANAG)

2. ปฏิรูปโครงสร้างหน่วยงานภายใต้สำนักงานปลัดกระทรวงกลาโหม (ดำเนินการโดยข้าราชการพลเรือนกลาโหม)

จัดตั้งศูนย์บริหารจัดการรวมศูนย์ 4 หน่วย เพื่อความโปร่งใสและประสิทธิภาพสูงสุด:

• ศูนย์จัดหายุทโธปกรณ์: รับผิดชอบกระบวนการจัดหา การทำสัญญา บริหารจัดการงบประมาณ การประกันคุณภาพ และการซ่อมบำรุง

• ศูนย์ซ่อมบำรุงยุทโธปกรณ์: บริหารคลังอะไหล่รวมศูนย์ และเป็นหน่วยเทคนิคในการซ่อมบำรุง หรือจ้างช่วงให้เอกชนไทยดำเนินการ โดยมุ่งเน้นการสร้างการซ่อมบำรุงขั้นโรงงานเชิง (Deep Maintenance, Repair, and Overhaul - Deep MRO) และการถ่ายทอดเทคโนโลยี

• ศูนย์สรรพาวุธ: บริหารจัดการคลังอาวุธยุทโธปกรณ์ โดยเหล่าทัพจะเบิกรับตามภารกิจผ่านการอนุมัติโดยรัฐมนตรีว่าการกระทรวงกลาโหม

• ศูนย์ส่งกำลังบำรุงและพลาธิการ: บริหารจัดการคลัง สิ่งอุปกรณ์ (Supplies) เช่น เสบียง เชื้อเพลิง กระสุน และเวชภัณฑ์

โดยทั้ง 4 ภารกิจนี้ ยังคงสามารถดำเนินงานในพื้นที่ของแต่ละเหล่าทัพ หากแต่ให้สายบังคับบัญชาขึ้นตรงกับสำนักงานปลัดกระทรวงกลาโหม

3. ยกระดับอุตสาหกรรมป้องกันประเทศและเศรษฐกิจ

• เพิ่มอำนาจต่อรอง: รวบรวมความต้องการจัดหาในปริมาณมากเพื่อให้เกิด การประหยัดต่อขนาด (Economy of Scale) ช่วยลดความซ้ำซ้อนและใช้งบประมาณอย่างคุ้มค่า

• นโยบายชดเชยทางเศรษฐกิจ (Offset Policy): บังคับใช้มาตรการถ่ายทอดเทคโนโลยีจากการจัดซื้อ เพื่อสร้างฐานอุตสาหกรรมป้องกันประเทศที่มั่นคงและพึ่งพาตนเองได้ในระยะยาว

• สร้างความเชื่อมั่น: การมีแผนจัดหาที่เป็นเอกภาพจะส่งเสริมให้ภาคเอกชนไทยกล้าลงทุนในงานวิจัยและพัฒนาผลิตภัณฑ์ เพื่อตอบสนองความต้องการของกองทัพได้อย่างตรงจุด

 





