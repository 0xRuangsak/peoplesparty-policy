# สร้างฐานข้อมูลสุขภาพคนไทยทั้งประเทศ

หมวดหมู่ย่อย: [[สร้างระบบสุขภาพทื่เป็นธรรมและยั่งยืน (ไม่ทิ้งใครไว้ข้างหลัง หมอ-คนไข้รอดไปด้วยกัน และไม่ทิ้งภาระให้คนรุ่นหลัง)]]

URL: https://election69.peoplesparty.or.th/policy/4/C-1-1-06

---

## ทำไมต้องแก้ปัญหา (WHY)

ระบบข้อมูลสุขภาพดิจิทัล เปรียบเสมือน กระดูกสันหลัง ของการปฏิรูประบบสุขภาพในทุกมิติ เพราะการขับเคลื่อนนโยบายสำคัญต่าง ๆ (เช่น การปฏิรูปการเงินการคลัง, การเปลี่ยนไปสู่การแพทย์เชิงคุณค่า, การกำหนดชุดสิทธิประโยชน์) จะสำเร็จได้ก็ต่อเมื่อมีข้อมูลที่แม่นยำ ครบถ้วน และสามารถเชื่อมโยงกันได้ทั้งระบบ แต่ปัจจุบันประเทศไทยยังมีความท้าทายในสถาปัตยกรรมข้อมูลสุขภาพ

ขาดหน่วยงานกำกับดูแล: ขาดหน่วยงานระดับชาติที่มีอำนาจตามกฎหมายในการกำกับดูแลระบบข้อมูลสุขภาพโดยรวม ทำให้การกำหนด มาตรฐานข้อมูลสุขภาพ เป็นไปอย่างล่าช้า ไม่ครบถ้วน

ขาด National Clearing House (NCH): การขาดหน่วยงานประสานงานการเบิกจ่ายระดับชาติ ทำให้ ข้อมูลเกี่ยวกับการเบิกจ่ายกระจัดกระจาย อยู่ตามกองทุนสุขภาพ เกิดอุปสรรคในการทราบต้นทุนการบริการ ตรวจสอบการเบิกจ่ายซ้ำซ้อน และการตรวจสอบแบบ Real Time

ระบบไม่ครบถ้วนสมบูรณ์:

มีหน่วยบริการเพียง 1 ใน 3 เท่านั้น ที่สามารถเชื่อมโยงข้อมูลผู้ป่วย โดยหน่วยงานที่ยังไม่สามารถเชื่อมโยงข้อมูลได้ มักอยู่นอกสังกัดกระทรวงสาธารณสุข

ผู้ป่วย ไม่มีสมุดพกสุขภาพ ทำให้ต้องตรวจสุขภาพซ้ำซ้อนและสิ้นเปลืองค่าใช้จ่าย

เมื่อระบบไม่มีมาตรฐาน ข้อมูลกระจัดกระจาย บุคลากรสุขภาพต้อง กรอกข้อมูลซ้ำซ้อนหลายโปรแกรม ทำให้เกิดความเครียดและเสียเวลาให้บริการผู้ป่วย

ทั้ง 3 ปัญหาส่งผลให้ข้อมูลสุขภาพของประชาชน มีความกระจัดกระจายและขาดมาตรฐาน การวิเคราะห์ความคุ้มค่า เพื่อพัฒนาชุดสิทธิประโยชน์สุขภาพขั้นพื้นฐานจึงทำได้ยาก และเป็นอุปสรรคสำคัญในการเปลี่ยนไปสู่ระบบการจ่ายค่าชดเชยบริการตามผลลัพธ์สุขภาพ (Value-Based Healthcare)

## เราจะทำอะไร (WHAT)

พรรคประชาชนจะสร้างรากฐานข้อมูลสุขภาพดิจิทัลที่แข็งแกร่งและมีมาตรฐานเดียวกัน มีข้อเสนอหลักดังนี้:

จัดตั้งหน่วยงานกำกับ: จัดตั้ง ศูนย์ระบบข้อมูลสุขภาพแห่งชาติ (National Health Data Center) เป็นหน่วยงานในการอำนวยความสะดวกและกำกับนโยบายระบบข้อมูลสุขภาพดิจิทัลของประเทศให้มีมาตรฐาน

ตั้งหน่วยงานเบิกจ่ายกลาง: จัดตั้ง National Clearing House (NCH) เพื่อสร้างเอกภาพข้อมูลธุรกรรมการเบิกจ่ายระหว่างโรงพยาบาลทุกสังกัดกับกองทุนสุขภาพ

จัดทำ สมุดพกข้อมูลสุขภาพประจำตัวประชาชน (Personal Health Record) ที่ประชาชนสามารถเข้าถึงชุดข้อมูลสุขภาพของตนเองได้ผ่านแอปพลิเคชันที่คุ้นเคย (เช่น หมอพร้อม)

ปรับปรุงระบบสารสนเทศของหน่วยบริการทุกระดับครั้งใหญ่ ให้มี มาตรฐานเดียวกัน

พัฒนากำลังคนสุขภาพดิจิทัลในทุกระดับ เพื่อรองรับการบริหารจัดการและการใช้ประโยชน์จากข้อมูลสุขภาพ

## ทำอย่างไรให้สำเร็จ (HOW)

1. ออก พ.ร.บ. ระบบข้อมูลสุขภาพแห่งชาติ (National Health Data Act):

เพื่อให้สามารถจัดตั้งหน่วยงานนโยบายและกำหนด มาตรฐานข้อมูลสุขภาพกลางของประเทศ

มาตรฐานนี้จะครอบคลุมตั้งแต่ข้อมูลผู้ให้บริการ ประวัติผู้รับบริการ ข้อมูลการบริการ ไปจนถึงมาตรฐานความปลอดภัยและการใช้ประโยชน์ข้อมูล

2. จัดตั้งหน่วยงานกลาง 

จัดตั้ง National Clearing House (NCH) เป็นตัวกลางจัดการธุรกรรมการเบิกจ่าย

จัดตั้งหน่วยงานสนับสนุนเพื่อพัฒนา สมุดพกประจำตัวผู้ป่วย รวมถึงการวิจัยเพื่อพัฒนาชุดสิทธิประโยชน์ตามแนวคิด Value-Based Healthcare

3.สนับสนุนงบประมาณการเชื่อมโยงข้อมูล: สนับสนุน โครงการอุดหนุนเฉพาะกิจ สำหรับการปรับปรุงฮาร์ดแวร์และซอฟต์แวร์ของ รพ.สต. และหน่วยบริการที่ยังไม่เชื่อมโยง เพื่อให้สามารถเชื่อมโยงข้อมูลสุขภาพตามมาตรฐานได้

4.พัฒนากำลังคนด้านข้อมูลสุขภาพ: ร่วมกับ อว. และ สธ. พัฒนาศักยภาพกำลังคนด้านระบบข้อมูลสุขภาพ ผ่านระบบการศึกษาและหลักสูตรเพิ่มพูนทักษะสำหรับบุคลากรด้านสารสนเทศในทุกภาคส่วน

รายเขตเร็วๆ นี้

บัญชีรายชื่อเร็วๆ นี้

