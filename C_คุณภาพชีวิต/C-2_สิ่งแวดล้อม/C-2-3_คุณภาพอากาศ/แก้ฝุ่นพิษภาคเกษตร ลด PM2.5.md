# แก้ฝุ่นพิษภาคเกษตร ลด PM2.5

หมวดหมู่ย่อย: [[คุณภาพอากาศ]]

URL: https://election69.peoplesparty.or.th/policy/4/C-2-3-03

---

## ทำไมต้องแก้ปัญหา (WHY)

มลพิษจากภาคเกษตรกรรม โดยเฉพาะการเผาเศษวัสดุจาก ข้าว ข้าวโพด และอ้อย เป็นแหล่งกำเนิดฝุ่น PM2.5 ที่สำคัญและเกิดซ้ำเป็นวงจรทุกปี ปัญหานี้ไม่ได้เกิดจากตัวเกษตรกรเพียงอย่างเดียว แต่เกิดจาก โครงสร้างการผลิต ที่ขาดทางเลือกในการจัดการเศษวัสดุ และการที่รัฐขาดฐานข้อมูลที่แม่นยำในการวางแผนล่วงหน้า

1. ตัวชี้วัดคลาดเคลื่อน: รัฐยังใช้ "จุดความร้อน" (Hotspot) เป็นตัววัดหลัก ซึ่งบอกเพียงจุดที่เกิดไฟ แต่ไม่สะท้อนถึง "ขนาด" หรือ "พื้นที่ความเสียหาย" (Burnscar) ทำให้ประเมินงบประมาณและความรุนแรงผิดพลาด

2. ข้อมูลแยกส่วน: ประเทศไทยขาดฐานข้อมูลกลางที่เชื่อมโยงระหว่าง "พื้นที่ปลูกพืช - อายุพืช - ปริมาณเศษวัสดุ" ทำให้การส่งเสริมเครื่องจักรกลหรือการจัดการเชื้อเพลิงทำได้ไม่ถูกที่ถูกเวลา

3. ขาดเครื่องจักรและแรงจูงใจ: เกษตรกรขาดเครื่องจักรทุ่นแรง และขาดแรงจูงใจทางเศรษฐกิจที่จะ "ไม่เผา" เนื่องจากต้นทุนการจัดการเศษวัสดุด้วยวิธีอื่นมีราคาสูงกว่าการเผา

## เราจะทำอะไร (WHAT)

พรรคประชาชนเสนอการจัดการที่ "ต้นตอห่วงโซ่การผลิต" โดยใช้ข้อมูลนำการจัดการพื้นที่ และปรับแรงจูงใจทางเศรษฐศาสตร์ ดังนี้

• เปลี่ยน KPI การวัดผล: จากจุดความร้อน (Hotspot) เป็นพื้นที่เผาไหม้จริง (Burnscar) เพื่อประเมินผลงานรัฐตามความเป็นจริง

• ใช้ข้อมูลวางแผนเชิงรุก: เชื่อมข้อมูลที่ดินและวัฏจักรการปลูกพืชเพื่อ "คาดการณ์" ช่วงเวลาเสี่ยงเผาก่อนที่ฝุ่นจะเกิด

• สร้างระบบจัดการเศษวัสดุให้มีมูลค่า: เชื่อมโยงเศษวัสดุเกษตรเข้ากับอุตสาหกรรมพลังงานและชีวมวล

• ใช้กลไกห่วงโซ่อุปทาน (Supply Chain): ออกมาตรฐานบังคับให้ผู้รับซื้อและร้านค้าผลิตภัณฑ์ปลายทางมีส่วนรับผิดชอบต่อการเผาในแปลงเกษตร

## ทำอย่างไรให้สำเร็จ (HOW)

1. จัดทำระบบฐานข้อมูลและการติดตามเชิงรุก

• ข้อมูลดาวเทียมแบบ Burnscar: ใช้ข้อมูลภาพถ่ายดาวเทียมตรวจวัดพื้นที่เผาไหม้จริง ร่วมกับการลงตรวจสอบภาคสนาม (Ground Check) เพื่อความแม่นยำสูงสุด

• คาดการณ์การเผาด้านการเกษตรล่วงหน้า: เชื่อมโยงข้อมูลที่ดิน (กรมพัฒนาที่ดิน/สปก./กรมส่งเสริมการเกษตร/กรมวิชาการ/กรมการข้าว) กับข้อมูลอายุพืชจากภาพถ่ายทางดาวเทียม (GISTDA) เพื่อจัดทำ "แผนที่เสี่ยงการเผาตามช่วงเวลา" ทำให้รัฐคาดการณ์ได้ว่าพื้นที่ไหนพืชมีอายุใกล้เก็บเกี่ยว หรือ เก็บเกี่ยวแล้ว ใกล้เผาแล้ว ทำให้สามารถส่งเครื่องจักรหรือมาตรการอุดหนุนลงไปก่อนที่เกษตรกรจะเริ่มเผา จัดการตามพื้นที่เสี่ยงได้อย่างแม่นยำ

2. สนับสนุนมาตรการจัดการเศษวัสดุพืชรายชนิด

• ข้าว: แนวทาง "แม้การไม่เผาจะเพิ่มต้นทุน แต่สร้างรายได้+ผลผลิตมากกว่าการเผา" ด้วยการสนับสนุนการย่อยสลายด้วยจุลินทรีย์ ที่ใช้เวลาเพียง 5-7 วัน ทันต่อการปลูกนาปรัง ไม่ต้องเร่งรอบปลูกด้วยเผา แถมยังเพิ่มธาตุในดิน เพิ่มปริมาณผลผลิต สร้างรายได้มากกว่าการเผา พร้อมสนับสนุนการดำเนินการวิธีไม่เผา 250 บาทต่อไร่ พร้อมกำหนดมาตรการบังคับใช้กฎหมายในพื้นที่เผาซ้ำซาก

• ข้าวโพดเลี้ยงสัตว์: ส่งเสริมการผลิต ไบโอชาร์ (Biochar) ปุ๋ยอัดเม็ด และอาหารสัตว์ในพื้นที่ พร้อมปรับเปลี่ยนพื้นที่ปลูกที่ไม่เหมาะสม ด้วยการสนับสนุน 2,000 บาทต่อไร่

• อ้อย: สนับสนุนการตัดอ้อยสด ออกมาตรการการสนับสนุนและการบังคับโทษให้เกษตรกรได้วางแผนล่วงหน้าก่อนเพาะปลูก รวมถึงการไถกลบ ควบคู่กับการเชื่อมโยงโรงไฟฟ้าชีวมวลให้รองรับเศษอ้อยได้อย่างเพียงพอ

3. ใช้กลไกตลาดช่วยลดการเผา

• ฉลากสินค้าเกษตรไม่เผา: สร้างเครื่องหมายรับรองมาตรฐานสำหรับสินค้าที่ไม่ใช้การเผาในกระบวนการผลิต เพื่อเพิ่มมูลค่าและดึงดูดผู้บริโภค

• ออกมาตรฐานบังคับการทำการเกษตรแบบไม่เผา และใช้กลไกห่วงโซ่การผลิต (Supply Chain) ตรวจสอบและกำกับการไม่เผาในทุกขั้นตอนของห่วงโซ่การผลิต ตั้งแต่แปลงเกษตรจนถึงผู้รับซื้อ

4. สนับสนุนเครื่องจักร

สนับสนุนเครื่องจักรกลการเกษตรสำหรับการจัดการเศษวัสดุ โดยเปิดให้ภาคเอกชนมีส่วนร่วม และจัดทำระบบข้อมูลตำแหน่ง จำนวน และการเคลื่อนย้ายเครื่องจักร

รายเขตเร็วๆ นี้

บัญชีรายชื่อเร็วๆ นี้

