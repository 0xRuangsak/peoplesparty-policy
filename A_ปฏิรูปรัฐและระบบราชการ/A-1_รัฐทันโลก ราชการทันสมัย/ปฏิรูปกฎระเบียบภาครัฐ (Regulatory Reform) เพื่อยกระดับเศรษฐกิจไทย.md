# ปฏิรูปกฎระเบียบภาครัฐ (Regulatory Reform) เพื่อยกระดับเศรษฐกิจไทย

หมวดหมู่ย่อย: [[รัฐทันโลก ราชการทันสมัย]]

URL: https://election69.peoplesparty.or.th/policy/3/A-1-4

---

## ทำไมต้องแก้ปัญหา (WHY)

ระบบราชการคือกระดูกสันหลังของการบริหารประเทศ แต่ในปัจจุบัน โครงสร้างที่ออกแบบมานานหลายทศวรรษเริ่มกลายเป็นอุปสรรคต่อการพัฒนาเศรษฐกิจและสังคม การปฏิรูปโครงสร้างระบบราชการจึงไม่ใช่ทางเลือก แต่เป็นทางรอด เพื่อเปลี่ยนภาครัฐที่ "อุ้ยอ้ายและล่าช้า" ให้กลายเป็นกลไกที่ "คล่องตัวและตอบโจทย์" ความต้องการของประชาชนในยุคดิจิทัล

ประเทศไทยกำลังเผชิญกับ “กับดักเชิงโครงสร้าง” 4 ประการ ที่ทำให้ระบบราชการไม่สามารถขับเคลื่อนประเทศได้อย่างเต็มศักยภาพ:

1. โครงสร้างล้าสมัย ตามไม่ทันเศรษฐกิจยุคใหม่: ปัจจุบันประเทศไทยมีหน่วยงานระดับกระทรวงกว่า 20 กระทรวง และระดับกรมกว่า 800 หน่วยงาน การมีหน่วยงานจำนวนมากทำให้เกิดภารกิจที่ทับซ้อนกัน ขาดเอกภาพในการสั่งการ และสิ้นเปลืองงบประมาณโดยใช่เหตุ ส่งผลให้การแก้ปัญหาที่ซับซ้อน เช่น การจัดการน้ำ หรือสิ่งแวดล้อม ทำได้ยากเพราะติดขัดเรื่องอำนาจหน้าที่ระหว่างหน่วยงาน

2. กฎระเบียบจำนวนมากซ้ำซ้อน ใช้ทรัพยากรไม่คุ้มค่า: เรามีกฎหมาย ระเบียบ และใบอนุญาตนับแสนฉบับที่บังคับใช้มาอย่างยาวนาน บางส่วนประกาศใช้เมื่อหลายสิบปีก่อน แต่ยังมีผลบังคับใช้อยู่ และไม่สอดคล้องกับเทคโนโลยีปัจจุบัน ทำให้ประชาชนต้องแบกรับภาระในการเดินเอกสาร ในขณะที่ข้าราชการเองก็หมดเวลาไปกับงานเอกสารมากกว่าการทำงานเชิงนโยบาย ผลคือภาครัฐทำงานหนัก แต่ไม่เกิดผลคุ้มค่าต่อประชาชนเท่าที่ควร

3. อำนาจรวมศูนย์เกินไป การให้บริการช้าและไม่ยืดหยุ่น: การตัดสินใจเรื่องสำคัญมักกระจุกตัวอยู่ที่ส่วนกลาง ทั้งที่ปัญหาหลายอย่างเป็นเรื่องเฉพาะพื้นที่ เช่น การอนุญาตโรงงานขนาดเล็ก หรือการจัดการสาธารณูปโภคในชุมชน การต้องรอคำสั่งจากส่วนกลาง ทำให้ตัดสินใจล่าช้า ไม่ตอบโจทย์ และไม่สอดคล้องกับพื้นที่

4. การประเมินผลงานไม่เชื่อมโยงกับประชาชน: ระบบประเมินผลงานปัจจุบันเน้นการ "ทำตามขั้นตอน" มากกว่า "ผลลัพธ์ที่ประชาชนได้รับ" เช่น ลดเวลาการอนุญาต ลดค่าใช้จ่ายประชาชน หรือความพึงพอใจของบริการ ทำให้การทำงานเชิงนวัตกรรมเกิดขึ้นยาก เพราะระบบแรงจูงใจไม่สนับสนุน

## เราจะทำอะไร (WHAT)

ผ่าตัดโครงสร้าง: ปรับโครงสร้างราชการ ควบรวมหน่วยงานซ้ำซ้อน

ทบทวนภารกิจของหน่วยงานรัฐทั้งหมด เพื่อยุบรวมหน่วยงานที่มีหน้าที่ทับซ้อนกัน

เพิ่มบทบาทสำนักงานปลัดกระทรวง ยกระดับให้เป็น "สมอง" ของกระทรวง มีหน้าที่กำหนดนโยบาย เสนอกรอบงบประมาณ และกำกับติดตามหน่วยงานในกระทรวงให้เดินไปในทิศทางเดียวกัน

จัดระเบียบรูปแบบองค์กรของรัฐทั้งหมดใหม่ แบ่งบทบาทหน่วยงานให้ชัดเจน ได้แก่

(1) องค์กรกำกับดูแล และกำหนดนโยบาย (Regulator & Policy Maker) - หน่วยงานรัฐ

(2) หน่วยงานส่งเสริม (Promoter) - องค์การมหาชน

(3) หน่วยงานให้บริการ (Service Provider) - รัฐวิสาหกิจ

ปรับบทบาทหน่วยงานส่วนภูมิภาคบางส่วนให้เป็นหน่วยงานตรวจสอบมาตรฐานบริการสาธารณะของท้องถิ่น

ปรับปรุงระบบประเมินผลงานที่เชื่อมโยงกับผลลัพธ์จริงของประชาชน เปลี่ยนตัวชี้วัดจากจำนวนโครงการ เป็น "คุณภาพชีวิตของประชาชน" เช่น ระยะเวลารอคอยบริการ ต้นทุนที่ลดลง ความพึงพอใจของประชาชน และดัชนีชี้วัดการลดคอร์รัปชัน

## ทำอย่างไรให้สำเร็จ (HOW)

1. มอบหมายรัฐมนตรีทบทวนภารกิจทุกกระทรวง 

นายกรัฐมนตรีมอบหมายงานให้รัฐมนตรีแต่ละกระทรวงจัดทำรายงานการทบทวนภารกิจของหน่วยงานรัฐทั้งหมด สำหรับพิจารณาร่วมกับรายงานการทบทวนภารกิจภาครัฐในภาพรวมเพื่อรับความท้าทายใหม่ๆ ในอนาคต

2. แก้ พ.ร.บ. ระเบียบบริหารราชการแผ่นดิน และ พ.ร.บ. ปรับปรุงกระทรวง ทบวง กรม

แก้ พ.ร.บ. ระเบียบบริหารราชการแผ่นดิน และ พ.ร.บ. ปรับปรุงกระทรวง ทบวง กรม เพื่อปรับปรุงอำนาจหน้าที่ของสำนักปลัดกระทรวงต่างๆ ให้ทำหน้าที่ออกนโยบาย จัดสรรงบประมาณ และกำกับการบริหารจัดการของหน่วยงานอื่นๆ ในกระทรวง รวมไปถึงการจัดระเบียบประเภทหน่วยงานรัฐ และส่วนภูมิภาค

 

3. รวมศูนย์ตัวชี้วัดชุดเดียวกัน

รวมศูนย์การประเมินผลและตัวชี้วัดของแต่ละหน่วยงาน เช่น สภาพัฒน์ กพร. สำนักงบประมาณ กพ. ให้ใช้ตัวชี้วัดชุดเดียวกัน และ/หรือ สอดคล้องกัน โดยมุ่งเน้นการประเมินผลลัพธ์ที่เกี่ยวข้องกับคุณภาพชีวิตประชาชน  โดยจะต้องนำเอาผลการประเมินมาใช้ในการปรับปรุงวิธีการดำเนินโครงการในปีงบประมาณต่อๆ ไป

 

4.  สร้างระบบติดตามความก้าวหน้าแบบโปร่งใส ให้ประชาชนตรวจสอบได้ ด้วยการมีข้อมูลเปิด (Open Data) เป็นเครื่องมือสำคัญที่ช่วยลดดุลพินิจและเพิ่มความน่าเชื่อถือ โดยข้อมูลที่ต้องเปิดเผยรวมถึง

เปิดเผยรายชื่อกฎที่ถูกยกเลิก / ปรับปรุง

รายงานความคืบหน้าของเป้าหมายทางนโยบาย ผ่านเว็บไซต์กลาง

ประชาชน สื่อ และภาคธุรกิจสามารถให้ความเห็นต่อร่างกฎหมายได้

 

5. สร้างวัฒนธรรมองค์กรที่บริการประชาชน

สร้างระบบให้รางวัลแก่ข้าราชการและเจ้าหน้าที่ที่ “พร้อมให้บริการประชาชน” มากกว่าเป็นผู้ที่ “ควบคุมตามกฎระเบียบ” ผ่าน

การอบรมเกี่ยวกับการบริการสาธารณะ

ระบบแรงจูงใจ เช่น ประเมินผลงานจากผลลัพธ์

การยกย่องทีมที่ปรับปรุงบริการได้จริง

6.  ทำงานร่วมกับท้องถิ่น ภาคธุรกิจ และประชาชน

การปฏิรูปจะสำเร็จได้เมื่อหน่วยงานที่เกี่ยวข้องร่วมคิดและร่วมทำ เช่น

SMEs ช่วยระบุขั้นตอนที่เป็นภาระ

ท้องถิ่นเสนอวิธีบริการสาธารณะให้เหมาะกับพื้นที่

ภาคประชาสังคมช่วยตรวจสอบความโปร่งใส

รายเขตเร็วๆ นี้

บัญชีรายชื่อเร็วๆ นี้

